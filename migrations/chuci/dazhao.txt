dà zhāo
大招

qīng chūn shòu xiè, bái rì zhāo zhǐ.
青春受谢，白日昭只。
chūn qì fèn fā, wàn wù jù zhǐ.
春气奋发，万物遽只。
míng líng jiā xíng, hún wú táo zhǐ.
冥凌浃行，魂无逃只。
hún pò guī lái! wú yuǎn yáo zhǐ.
魂魄归来！无远遥只。
hún hū guī lái! wú dōng wú xī, wú nā mó běi zhǐ.
魂乎归来！无东无西，无南无北只。
dōng yǒu dà hǎi, nì shuǐ yóu yóu zhǐ.
东有大海，溺水浟浟只。
chī lóng bìng liú, shàng xià yōu yōu zhǐ.
螭龙并流，上下悠悠只。
wù yǔ yín yín, bái hào jiāo zhǐ.
雾雨淫淫，白皓胶只。
hún hū wú dōng! tāng gǔ jì liáo zhǐ.
魂乎无东！汤谷寂寥只。
hún hū wú nán! nán yǒu yán huǒ qiān lǐ, fù shé yán zhǐ.
魂乎无南！南有炎火千里，蝮蛇蜒只。
shān lín xiǎn ài, hǔ bào wān zhǐ.
山林险隘，虎豹蜿只。
yú yōng duǎn hú, wáng huī qiān zhǐ.
鰅鳙短狐，王虺骞只。
hún hū wú nán! yù shāng gōng zhǐ hún hū wú xī! xī fāng liú shā, mǎng yáng yáng zhǐ.
魂乎无南！蜮伤躬只；魂乎无西！西方流沙，漭洋洋只。
shǐ shǒu zòng mù, bèi fā ráng zhǐ.
豕首纵目，被发鬤只。
zhǎng zhǎo jù yá, éi xiào kuáng zhǐ.
长爪踞牙，诶笑狂只。
hún hū wú xī! duō hài shāng zhǐ.
魂乎无西！多害伤只。
hún hū wú běi! běi yǒu hán shān, chuò lóng xì zhǐ.
魂乎无北！北有寒山，趠龙赩只。
dài shuǐ bù kě shè, shēn bù kě cè zhǐ.
代水不可涉，深不可测只。
tiān bái hào hào, hán níng níng zhǐ.
天白颢颢，寒凝凝只。
hún hū wú wǎng! yíng běi jí zhǐ.
魂乎无往！盈北极只。
hún pò guī lái! xián yǐ jìng zhǐ.
魂魄归来！闲以静只。
zì zì jīng chǔ, ān yǐ dìng zhǐ.
自恣荆楚，安以定只。
chěng zhì jiū yù, xīn yì ān zhǐ.
逞志究欲，心意安只。
qióng shēn yǒng lè, nián shòu yán zhǐ.
穷身永乐，年寿延只。
hún hū guī lái! lè bù kě yán zhǐ.
魂乎归来！乐不可言只。
wǔ gǔ liù rèn, shè gū liáng zhǐ.
五谷六仞，设菰梁只。
dǐng nào yíng wàng, hé zhì fāng zhǐ.
鼎臑盈望，和致芳只。
nèi cāng gē gǔ, wèi chái gēng zhǐ.
内鸧鸽鹄，味豺羹只。
hún hū guī lái! zì suǒ cháng zhǐ.
魂乎归来！恣所尝只。
xiān xī gān jī, hé chǔ lào zhǐ.
鲜蠵甘鸡，和楚酪只。
hǎi tún kǔ gǒu, kuài jū pò zhǐ.
醢豚苦狗，脍苴蒪只。
wú suān hāo lóu, bù zhān báo zhǐ.
吴酸蒿蒌，不沾薄只。
hún xī guī lái! zì suǒ zé zhǐ.
魂兮归来！恣所择只。
zhì guā zhēng fú, shǎn chún zhèn zhǐ.
炙鸹烝凫，煔鹑敶只。
jiān jì chuái què, jù shuǎng cún zhǐ.
煎鰿膗雀，遽爽存只。
hún hū guī lái! lì yǐ xiān zhǐ.
魂乎归来！丽以先只。
sì zhòu bìng shú, bù sè ài zhǐ.
四酎并孰，不涩嗌只。
qīng xīn dòng yǐn, bù chuò yì zhǐ.
清馨冻饮，不歠役只。
wú lǐ bái niè, hé chǔ lì zhǐ.
吴醴白蘖，和楚沥只。
hún hū guī lái! bù jù tì zhǐ.
魂乎归来！不遽惕只。
dài qín zhèng wèi, míng yú zhāng zhǐ.
代秦郑卫，鸣竽张只。
fú xì jià biàn, chǔ láo shāng zhǐ.
伏戏《驾辩》，楚《劳商》只。
ōu hé yáng ā, zhào xiāo chàng zhǐ.
讴和《扬阿》，赵萧倡只。
hún hū guī lái! dìng kōng sāng zhǐ.
魂乎归来！定空桑只。
èr bā jiē wǔ, tóu shī fù zhǐ.
二八接舞，投诗赋只。
kòu zhōng diào qìng, yú rén luàn zhǐ.
叩钟调磬，娱人乱只。
sì shàng jìng qì, jí shēng biàn zhǐ.
四上竞气，极声变只。
hún hū guī lái! tīng gē zhuàn zhǐ.
魂乎归来！听歌譔只。
zhū chún hào chǐ, hù yǐ kuā zhǐ.
朱唇皓齿，嫭以姱只。
bǐ dé hào xián, xí yǐ dōu zhǐ.
比德好闲，习以都只。
fēng ròu wēi gǔ, diào yǐ yú zhǐ.
丰肉微骨，调以娱只。
hún hū guī lái! ān yǐ shū zhǐ.
魂乎归来！安以舒只。
hù mù yí xiào, é méi màn zhǐ.
嫮目宜笑，娥眉曼只。
róng zé xiù yǎ, zhì zhū yán zhǐ.
容则秀雅，稚朱颜只。
hún hū guī lái! jìng yǐ ān zhǐ.
魂乎归来！静以安只。
kuā xiū pāng hào, lì yǐ jiā zhǐ.
姱修滂浩，丽以佳只。
céng jiá yǐ ěr, qū méi guī zhǐ.
曾颊倚耳，曲眉规只。
pāng xīn chuò tài, jiāo lì shī zhǐ.
滂心绰态，姣丽施只。
xiǎo yāo xiù jǐng, ruò xiān bēi zhǐ.
小腰秀颈，若鲜卑只。
hún hū guī lái! sī yuàn yí zhǐ.
魂乎归来！思怨移只。
yì zhōng lì xīn, yǐ dòng zuò zhǐ.
易中利心，以动作只。
fěn bái dài hēi, shī fāng zé zhǐ.
粉白黛黑，施芳泽只。
zhǎng mèi fú miàn, shàn liú kè zhǐ.
长袂拂面，善留客只。
hún hū guī lái! yǐ yú xī zhǐ.
魂乎归来！以娱昔只。
qīng sè zhí méi, měi mù mián zhǐ.
青色直眉，美目媔只。
yè fǔ qí yá, yí xiào xiān zhǐ.
靥辅奇牙，宜笑嘕只。
fēng ròu wēi gǔ, tǐ biàn juān zhǐ.
丰肉微骨，体便娟只。
hún hū guī lái! zì suǒ biàn zhǐ.
魂乎归来！恣所便只。
xià wū guǎng dà, shā táng xiù zhǐ.
夏屋广大，沙堂秀只。
nán fáng xiǎo tán, guān jué liù zhǐ.
南房小坛，观绝霤只。
qū wū bù yán, yí rǎo chù zhǐ.
曲屋步壛，宜扰畜只。
téng jià bù yóu, liè chūn yòu zhǐ.
腾驾步游，猎春囿只。
qióng gǔ cuò héng, yīng huá jiǎ zhǐ.
琼轂错衡，英华假只。
chǎi lán guì shù, yù mí lù zhǐ.
茝兰桂树，郁弥路只。
hún hū guī lái! zì zhì lǜ zhǐ.
魂乎归来！恣志虑只。
kǒng què yíng yuán, chù luán huáng zhǐ!
孔雀盈园，畜鸾皇只！
kūn hóng qún chén, zá qiū cāng zhǐ.
鵾鸿群晨，杂鶖鸧只。
hóng hú dài yóu, màn sù shuāng zhǐ.
鸿鹄代游，曼骕驦只。
hún hū guī lái! fèng huáng xiáng zhǐ.
魂乎归来！凤凰翔只。
màn zé yí miàn, xuè qì shèng zhǐ.
曼泽怡面，血气盛只。
yǒng yí jué shēn, bǎo shòu mìng zhǐ.
永宜厥身，保寿命只。
shì jiā yíng tíng, jué lù shèng zhǐ.
室家盈廷，爵禄盛只。
hún hū guī lái! jū shì dìng zhǐ.
魂乎归来！居室定只。
jiē jìng qiān lǐ, chū ruò yún zhǐ.
接径千里，出若云只。
sān guī zhòng hóu, tīng lèi shén zhǐ.
三圭重侯，听类神只。
chá dǔ yāo yǐn, gū guǎ cún zhǐ.
察笃夭隐，孤寡存只。
hún xī guī lái! zhèng shǐ kūn zhǐ.
魂兮归来！正始昆只。
tián yì qiān zhěn, rén fù chāng zhǐ.
田邑千畛，人阜昌只。
měi mào zhòng liú, dé zé zhāng zhǐ.
美冒众流，德泽章只。
xiān wēi hòu wén, shàn měi míng zhǐ.
先威后文，善美明只。
hún hū guī lái! shǎng fá dāng zhǐ.
魂乎归来！赏罚当只。
míng shēng ruò rì, zhào sì hǎi zhǐ.
名声若日，照四海只。
dé yù pèi tiān, wàn mín lǐ zhǐ.
德誉配天，万民理只。
běi zhì yōu líng, nán jiāo zhǐ zhǐ.
北至幽陵，南交阯只。
xī báo yáng cháng, dōng qióng hǎi zhǐ.
西薄羊肠，东穷海只。
hún hū guī lái! shàng xián shì zhǐ.
魂乎归来！尚贤士只。
fā zhèng xiàn xíng, jìn kē bào zhǐ.
发政献行，禁苛暴只。
jǔ jié yā bì, zhū jī bà zhǐ.
举杰压陛，诛讥罢只。
zhí yíng zài wèi, jìn yǔ huī zhǐ.
直赢在位，近禹麾只。
háo jié zhí zhèng, liú zé shī zhǐ.
豪杰执政，流泽施只。
hún hū lái guī! guó jiā wèi zhǐ.
魂乎来归！国家为只。
xióng xióng hè hè, tiān dé míng zhǐ.
雄雄赫赫，天德明只。
sān gōng mù mù, dēng jiàng táng zhǐ.
三公穆穆，登降堂只。
zhū hóu bì jí, lì jiǔ qīng zhǐ.
诸侯毕极，立九卿只。
zhāo zhì jì shè, dà hóu zhāng zhǐ.
昭质既设，大侯张只。
zhí gōng xié shǐ, yī cí ràng zhǐ.
执弓挟矢，揖辞让只。
hún hū lái guī! shàng sān wáng zhǐ.
魂乎来归！尚三王只。
